+++
title = "《王魁传》"
draft = "false"
date = "2008-04-10T06:05:47"
tags = ["六州杂记"]


+++
**按：《王魁传》出自宋人夏噩所著《醉翁谈录》，是有名的王魁负桂英的故事。（但我之前的确没听说过，只知道铡美案。）今有根据《王魁传》改编的《新孽海花》。为什么转这篇古文，知者自知。**
  
魁者，魁非其名也，以其父兄皆名宦，故不书其名。魁学行有声，因秋试触讳，为有司搒。失意浩叹，遂远游山东莱州。莱之士人，素闻魁名，日与之游。一日，为三四友招，过北市深巷，有小宅，遂叩扉。有一妇人出，年可二十余，姿色绝艳。言曰：“昨日得好梦，今日果有贵客至。”因相邀而入。妇人开樽，酌献于魁曰： “某名桂英，酒乃天之美禄，使足下待桂英而饮天禄，乃来春登第之兆。”桂英谓人曰：“此大壮之士。”又谓魁曰：“闻君誉甚久，敢请一诗。”魁作诗曰：


  谢氏筵中闻雅唱，何人戛玉在帘帏？ 一声透过秋空碧，几片行云不敢飞。


桂英乃再拜。酒罢，桂英独留魁宿。夜半，魁问：“娘子何姓？颜貌若此，反居此道何也？”桂英曰：“妾姓王，世本良家。”复谓魁曰：“君独一身，囊无寸金，倦游闾里；君但日勉学，至于纸笔之费，四时之服，我为君办之。”由是魁宴止息于桂之馆。踰年，有诏求贤，魁乃求入京之费。桂曰：“妾家所有，不下数百千，君持半为西游之用。”魁乃长吁曰：“我客寓此踰岁，感君衣食之用，今又以金帛佐我西行之费，我不贵则已，若贵，誓不负汝。”魁将告行，桂曰：“州北有望海神，我与君对神痛誓，各表至诚而别。”魁忻然诺之。乃共至祠下，魁先盟曰：“某与桂英，情好相得，誓不相负，若生离异，神当殛之；神若不诛，非灵神也，乃愚鬼耳。”桂大喜曰：“君之心可见矣。”又对神解发，以彩丝合为双髻。复用小刀，各刺臂出血盈杯，以祭神之余酒和之而交饮。至暮，连骑而归。翌日，魁行，桂为祖席郊外，仍赠以诗云云：


  灵沼文禽皆有匹，仙园美木尽交枝。 无情微物犹如此，因甚风流言别离？


魁览之，愕然。桂曰：“以君才学，当首出群公，但患不得与君偕老。”魁惊曰：“何言之薄也？盟誓明如皎日，心诚固若精金，虽死亦相从于地下。”桂曰：“但望早还，无负约也。”魁遂行，抵京师，就试，果顶高荐，乃遣介归报书，后有一书，诗曰：


  琢玉磨云输我辈，攀花折柳是男儿。 来春我若功成去，好养鸳鸯作一池。


桂得诗，大喜，乃答书贺之。魁既试南宫，复若上游，及宸廷唱第，为天下第一。魁乃私念曰：“吾科名若此，即登显要，今被一娼玷辱，况家有严君，必不能容。”遂背其盟。自过省御试后，即绝书报。桂探闻魁擢第为龙首，大喜，乃遣人驰书贺之，兼有诗曰：


  人来报喜敲门速，贱妾初闻喜可知。 天马果然先骤跃，神龙不肯后蛟螭。 海中空却云鳌窟，月里都无丹桂枝。 汉殿独成司马赋，晋庭惟许宋君诗。 身登龙首云雷疾，名落人间霹雳驰。 一榜神仙随驭出，九衢卿相尽行迟。 烟霄路稳休回首，舜禹朝清正得时。 夫贵妇荣千古事，与君才貌各相宜。


复书一绝，再寄良人，因以戏之。诗曰：


  上都梳洗逐时宜，料得良人见即思。 早晚归来幽阁内，须教张敞画新眉。


魁得书，阅毕，涕下交颐，曰：“吾与桂英，事不谐矣。”乃竟无答书。桂亦不知其中变，惟闭门以俟。及闻琼林宴罢，乃复附书，又有一绝。诗曰：


  上国笙歌锦绣乡，仙郎得意正疏狂。 谁知憔悴幽闺客，日觉春衣带系长。


魁得书涕泣，隐忍未决。会其父已约崔家女，与之作亲，魁不敢拒。遂授徐州签判。乃归江左觐父，回即赴任。桂闻魁授徐签，又赴上了，喜曰：“徐去此不远，必使人迎我。”乃作衣一袭，为书遣仆往徐。魁方坐厅，人吏环拥，阍吏引仆见魁。魁因问之仆：“自何处来？”仆以桂英之言对之。魁当大怒，欲挞其仆，书遂掷地，并不受，遣仆还之。桂英喜迎之问，闻及此语，乃仆地大哭。久之，谓侍儿曰：“今王魁负我盟誓，必杀之而后已，然我妇人，吾当以死报之。”遂同侍儿，乃往海神祠中，语其神曰：“我初来，与王魁结誓于此，魁今辜恩负约，神岂不知？既有灵通，神当与英决断此事，吾即自杀以助神。”乃归家，取一剃刀，将喉一挥，就死于地，侍儿救之不及。桂英既死，数日后，忽于屏间露半身，谓侍儿曰：“我今得报魁之怨恨矣。今以得神以兵助我，我今告汝而去。”侍儿见桂英跨一大马，手持一剑，执兵者数十人，隐隐望西而去。遂至魁所，家人见桂英仗剑，满身鲜血，自空而坠，左右四走。桂曰：“我与汝它辈无冤，要得无义汉负心王魁尔！”或告之曰：“魁见在南京为试官。”桂忽不见。魁正在试院中，夜深，方阅试卷，忽有人自空而来，乃见桂英披发仗剑，指骂：“王魁负义汉，我上穷碧落下黄泉，寻汝不见，汝却在此。”语言分辨，魁知理屈，乃叹之曰：“吾之罪也。我今为汝请僧，课经荐拔，多化纸钱可也。”桂曰：“我只要汝命，何用佛书纸钱！”左右皆闻之与桂言语，但不见桂之形。于是魁若发强悸，乃以剪刀自刺，左右救之，不甚伤也。留守乃差人送魁还徐。魁复以刀自刺，母救之，然魁决无生意。徐有道士马守素者，设醮则有梦应。母乃召之使醮。母果梦见儿魁与一妇人以发相系，在一官府中。守素告其魁母曰：“魁不可救。”举家大恸哭。后数日，果自刺死。
  
 _夏噩：字公酉，宋朝越州人，夏中正之孙。任明州观察推官，嘉祐二年登才识兼茂明于体用科，授光禄寺丞。后知长洲县，嘉祐六年坐私贷民钱削职。文彦博惜之，奏复其官，人以为不愧家教云。著有《王魁传》，收录于《醉翁谈录》辛集卷二中。后世多据此故事情节改编为戏曲之类。_